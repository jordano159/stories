---
layout: story
title: ריקנות ממלאת
date: 2016-11-18T11:56:11.666Z
categories: "סיפור "
pic: https://unsplash.com/photos/k1Go4ziImrc/download?ixid=MnwxMjA3fDB8MXxzZWFyY2h8Mnx8ZW1wdGluZXNzfGVufDB8fHx8MTY0NzU5MDMwMA&force=true&w=640
alt: אדם עומד לבד
---
אתה נשכב במיטה, מתכסה נגד הקור, מנסה להזיז את הגוף כדי לחמם את הסדינים. בחוץ הגשם נושר מהשמיים, טיפות נמעכות על חלונך, זולגות אל בטון לא מקבל. מנורת הלילה שלך קלושה נגד החושך, מהבהבת מדי פעם, מאותתת לך על קיצה המתקרב. ואתה מכסה על עצמך היטב, מוסיף שכבות בינך לבין העולם, שאף אחד לא יגע בנקודה הרגישה שבחזה שלך, נקודה שלגעת בה יהיה כמו לתקוע אצבע בברך שרוטה פצועה ומדממת, במחסור של עור ובשר, ולהמשיך ולתקוע בה את האצבע, ולסובב אותה בברך, ולהאדים אותה בדם שנוזל לאורך השוק אל נעל הספורט הלבנה שלך. ככה אתה מדמיין נגיעה באותה נקודה פנימית, בעומק החזה שלך, נקודה שבה אתה מדמיין את הנפש, נקודה שפועמת כאב, מרוכזת עם כל הכאב הרגשי, הקיומי שלך, שאליה מתרכזות האכזבות שלך מעצמך, הכישלונות שלך, החוויות הצורבות והשנאות העצמיות שלך. כל אלה מרוכזות לתוך שקיק, כמו שקיק תה, שנמצא בחזה ומפעפע לזרם הדם, ודרכו לכל הגוף, מרעיל אותך ללא הפסקה. אתה תוהה אם היום יהיה היום שבו תבכה, כמו שתהית כל לילה, והתשובה איחרה לבוא, כמו כל לילה. אתה ממשיך להתמלא בריקנות שלך, ואתה מרגיש כאילו הכל הולך להישפך החוצה, כל הריקנות שלך תתגלה לעולם במלואה, וירחמו עליך, ויהיו נחמדים במיוחד אליך. יבליגו על דברים שאתה עושה ויתלחששו בינם לבין עצמם, כשהם חושבים שכבר נרדמת, עומדים מאחורי קיר שאליו לא מגיע אור מהבהב מנורת לילה קלושה. אתה תפרש את הרצון לעזרה וההתחשבות שלהם כהצהרת חולשה שלך, תעודת נחיתות בלתי נסבלת, שינוי מאזן הכוחות. אתה תסתכל אל הדלת בציפייה מפוחדת, בתקווה דחויה, שתיכנס ממנה ותחבק אותך, ותישן איתך בידיה, ותחמם אותך ותמלא אותך במלאות שלה ובכוח החיים שלה. כשתפקח את העיניים שאימצת לסגור תקבל שוב את אותה התמונה, ותרגיש את אותה ריקנות בחדר הקר שלך. העיניים שלך יצרבו אבל לא יירטבו. לא העיניים שלך. אתה כבר לא זוכר מתי ראית מטושטש מדמעות.\
ואז הדלת תחרוק ותיפתח, ולאורך זמן מה לא יקרה כלום. ואז איש ממושקף וקירח בחליפה בהירה ומזוודה יקח צעד אחד פנימה לתוך החדר שלך, יציג את עצמו, ויגיד לך שהוא מיוחד. שהוא יכול לבוא ולתקוע אצבע איפה שכואב. אבל כשהוא עושה את זה זה לא כואב. הוא מבטיח. הוא, ורק הוא, יכול להעלים את הכאב שלך, כאילו לא היה מעולם. בהינף ובהיתקע אצבע, הוא יכול לשחרר אותך מכבלי הריקנות שממלאת אותך.\
במה תבחר?