---
layout: story
title: הנחתי את הנעליים על מעקה הבטון
date: 2021-11-19T21:02:26.041Z
categories: מגע אהבה
pic: https://unsplash.com/photos/cIcBInoyb7U/download?ixid=MnwxMjA3fDB8MXxzZWFyY2h8NHx8dG91Y2h8ZW58MHx8fHwxNjQ3NDIyOTMy&force=true&w=640
alt: שתי ידיים, כמעט נוגעות
---
הנחתי את הנעליים על מעקה הבטון, ונתתי לכפות הרגליים שלי לשקוע לתוך החול החם. הלכתי לכיוון המים, מודע לכל אבן קטנה שמתחככת לי ברגליים, מרגיש כל צעד שלי על החוף.\
ככל שאני מתקדם, החול נהיה פחות ופחות דומיננטי, וכפות הרגליים שלי נהיות זהירות יותר ככל שהקרקע נהיית אבנית יותר. חלוקי נחל ממלאים את קצה החוף ונעלמים תחת הגלים האיטיים. אני נזכר בכל הפעמים שהייתי בא לפה בבוקר לפני הנסיעה לצבא, מנצל את זמן ההגעה המאוחר לבסיס כדי לשבת פה, עם מדים ותיק עצום, מנותק לגמרי מהרקע שאני מנסה להיטמע בו. מעניין אם שנים של גלים החזירו לחוף את האבנים שהייתי מקפיץ פה, זריקה שפעם הצליחה להרשים את אנה ולעשות אותי מאושר לכמה רגעים.\
אני נעמד על קו שביתת הנשק בין חוף הכרמל לים התיכון, רואה אותו מופר קצת כל הזמן.\
אני מתחפר קצת עם הרגליים כדי לא לעמוד על אבן חדה, ומקשיב לקול המים מחליקים על האבנים, מעלה מטה, מעלה מטה, ומרגיש שוב את היד של אנה מלטפת לי את הגב. שנים אחרי ואני זוכר בדיוק איך היד שלה נראית, ואיך היא מרגישה.\
תשאלו אותי באמצע הלילה, אני אדע להגיד לכם כמה טבעות יש לה בכל יד, ולתאר לכם אותן, מהקטנה והפשוטה עד לצב שנמצא על הטבעת השנייה בזרת. אני אדע להגיד לכם את הגוון של הלק (כחול כהה, לפעמים שחור, ופעם אחת אדום בוהק) וכמה מהלק נכסס בכל אצבע.\
אני לא יכול לחשוב על הידיים שלה או לדמיין את איך שהן נראו בלי להרגיש אותן מחליקות עלי, לפעמים רק עם קצות האצבעות, כמעט מרחפות מעלי אבל עדיין נוגעות, מגע עדין ומחשמל, ולפעמים עם כל כף היד, מגע עמוק שחודר פנימה, מגע שאומר שאני לא לבד, שהיא תמיד איתי.\
\
אבל כמובן, עברו כבר שנים מאז שההבטחה שבמגע שלה הופרה.