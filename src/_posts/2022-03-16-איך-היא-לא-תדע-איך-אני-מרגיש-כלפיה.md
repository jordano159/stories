---
layout: story
title: איך היא לא תדע איך אני מרגיש כלפיה?
date: 2020-04-29T19:55:49.100Z
categories: רומנטי קשרים
pic: https://unsplash.com/photos/hdpDLIXZg7Y/download?ixid=MnwxMjA3fDB8MXxhbGx8fHx8fHx8fHwxNjQ3NDY0Mzcy&force=true&w=640
alt: המוני חוטים מתוחים מקצה לקצה
---
איך היא לא תדע איך אני מרגיש כלפיה? איך ששאלתי את עצמי היא ידעה. החוט שיוצא אליה מתוח, בועת המחשבה מעל לראש שלי. שיט. אבל בעצם למה שאני ארצה שהיא לא תדע? למה שהיא לא תדע שביצורים שבניתי חיים שלמים מתפוררים ברגע שהעיניים שלנו נפגשות? שהיא עושה לנשמה שלי ניתוח לב פתוח? החלטתי להכין שלט החוצות בעוד הצהוב – כתום השתלט על טבעת הרגש הממשלתית שעל היד שלי.\
אבל מה לכתוב? לצייר? ברגע שאתן לזה מילים, זה יתפוגג. אני לא רוצה לכבול את מה שאני מרגיש בכבלי מילים, צורות קשות לרגש רך. אני אוהב להתיר את החוטים שלי כשאני חושב, זה עוזר לי להירגע, למצוא את החוטים עם תגיות השם שאני אוהב, לראות מה עובי החוטים שהסתבכו בשלי. אני נרגע, מתעדכן במערכות היחסים של כל האחרים, וחושב מה לשים בשלט החוצות. אני מטפס על העמוד עד שאני מגיע לבסיס השלט, רוח עוצמתית מטלטלת את כל החוטים שלי. אני מתיישב, מאבד ריכוז בהכל חוץ מברגליים המתנפנפות שלי, קורא קצת בועות חשיבה של אנשים שנמצאים רחוק מתחתי. אני קם, מצייר טבעת רגש בצבע אדום עורק משתולל, עטופה בשני חוטים שהסתבכו, יוצאים יחד מהטבעת שזורים, ובקצם עפיפון ממריא.