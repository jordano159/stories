---
layout: story
title: כשייפול עלייך גבר מהשמיים, אל תסתכלי למעלה
date: 2022-02-07T12:52:35.107Z
categories: סוריאליזם סדנת-כתיבה
description: סיפור
pic: /src/images/egor-yakushkin-atqoiun_w1s-unsplash-1-.jpg
alt: סופה
---
"אני... אתה... למה... וואו, החיים לא הכינו אותי לדבר כזה..."\
מיכל הפטפטנית הסתכלה חסרת מילים על הגבר הערום שעמד מולה, מנסה להבין מה לעזאזל קרה עכשיו. רק לפני רגע היא עמדה לסיים משמרת ארוכה בבית קפה ותכננה לציין חצי שנה, קצת כמו שהיא ציינה כל יום מאז – גלידה מבית הקפה, טישו מסופר-פארם, נטפליקס על חשבון ההורים, ועמעום שברון הלב יוכל להתחיל.

דנה זרקה כמה מטבעות לכוס הטיפים ופנתה למיכל, "ראית את הסופה שיש בחוץ? אני ממש לא מבינה מה קורה..."\
"משבר האקלים, אמרתי לך"\
"סופת ברקים בקיץ?! זה נשמע לך הגיוני? לכי תבדקי מה קורה!"\
"את מה לבדוק, סתומה? זאת סופה, לא ראית אף פעם?"\
"נו לכי זה מלחיץ אותי! הכל נהיה שחור פתאום, הייתה שמש לפני רגע"\
"את חייבת לי את השולחן השמן הבא" מיכל זרקה לה ומילמלה, "אני לא מאמינה איזה דפקטים עובדים איתי"\
היא יצאה "לבדוק" את הסופה - הניחה שתי ידיים על חלון הזכוכית כדי להסתיר את האור מבית הקפה והתקרבה. בהתחלה היא ראתה סופה רגילה, אבל כשהיא התכופפה כדי לראות מה קורה ישר מעל בית הקפה, היא ראתה ענן שהיא מעולם לא ראתה קודם. הוא היה שחור מאוד, יצאו ממנו ניצוצות, והדבר שהיה למיכל הכי מוזר היה שהענן היה עגול ומסתובב סביב עצמו כמו תמונות של ערפיליות בחלל שהיא פעם ראתה. ככל שהסתכלה יותר לעומק הענן, הסופה התעצמה כעוצמת המבט שלה.\
"אל תעשי משהו מטומטם. אל תעשי משהו מטומטם. אל תעשי משהו מטומטם", היא מלמלה לעצמה בזמן שהיא הורידה את סינר המלצרות השחור שכמעט לא נראה על רקע התלבושת השחורה שהיא חייבת ללבוש, הניחה אותו מקופל ברישול על הדלפק ליד חתול הפלסטיק הסיני שמנפנף בכף יד לא פרופורציונלית ללא הפסקה כאילו הרוח של נטע ברזילאי רודפת אותו, הושיטה יד לעבר הידית ועשתה משהו מטומטם.

כשנפל על מיכל גבר מהשמיים המחשבה הראשונה שלה הייתה שפגע בה רכב. המוח שלה אפילו הספיק בשבריר השנייה שהיה לו לשרטט את המסלול שהרכב היה צריך לעשות כדי לעלות לרחבה שבכלל מוקפת מדרגות, ולחשוב על עמודי החירום הקטנים שהיה צריך להוריד כדי לפנות את הדרך לרכב לעשות את כל הדרך לכניסה לבית הקפה כדי שהוא יוכל לפגוע במיכל. אבל זה לא מה שקרה.\
מיכל פקחה עיניים וחשבה שזה הכי קרוב שהיא ראתה את הרצפה המטונפת הזאת, ושיש מלא דברים שיכולים להיתקע לאורך השנים בין האבנים הקטנטנות שמרכיבות אותה. היא התחילה לקום באיטיות מכאיבה, מרגישה פתאום זרמי כאב בכל עצם ומפרק, מרגישה איך הבגדים הצמודים שלה הפכו לאויב על כל פצע שנפתח לה בגוף.\
היא החזיקה יד שהוצעה לה ונעזרה בה כדי לקום, לא יציבה לגמרי.\
"אוי! אתה ערום!" מיכל קראה והסתכלה הצידה, "תתלבש, איפה אתה חושב שאתה נמצא?"\
"אני... אני לא בטוח". הקול הרך והתמים שלו הפשיר את הלב המתגונן שלה, והיא הסתכלה לו על הפנים כדי לנסות להבין מה קורה.\
מיכל הסתכלה על השמיים המבלבלים שעכשיו היו בהירים לחלוטין, ואז חזרה אל הגבר הערום שכנראה נפל עליה מהשמיים והרגישה מאוד מתוסכלת.\
"זוז, אתה מפריע לי לעבוד, ועוד תכננתי להתאבל על הפרידה היום"\
היא הזיזה אותו הצידה ונכנסה חזרה לבית הקפה. תוך כדי הליכה היא הושיטה יד לקחת את הסינר שלה אבל הוא לא היה שם. היא נעצרה, ולא ראתה אף אחד. על הדלפק החתול לא זז.\
"דנה! דנה!" מיכל צעקה בין השולחנות. "איפה הסתומה שלי? איפה כולם?"\
היא הסתובבה בחדות כשהונחה עליה יד, והתאכזבה קשות. "אתה מוכן להתלבש כבר? משהו פה לא בסדר".\
בדיקה בטלפון לא עזרה בכלל – בתאריך שלושים וחמישה במאי, אין שנה, ואין קליטה.\
"אני לא לגמרי מבין מה קורה פה, אבל זה הולך ומתבהר. נועדנו להיות ביחד!"\
מיכל המשיכה לחפש סימני חיים בבית הקפה, ואמרה לעצמה: "למה כל הדפקטים באים עלי? מה עשיתי שזה מגיע לי?"\
"בואי שבי איתי, אין לך משהו יותר טוב לעשות כרגע.\
להכין לך משהו? לא משנה. תראי, אני לא זוכר כלום מהימים האחרונים או איך הגעתי לפה, אבל ראיתי מספיק סרטים כדי להבין שאנחנו צריכים להבין משהו עמוק ובעל משמעות על החיים שלנו כדי שנוכל להתקדם, אחרת היום הזה יחזור על עצמו שוב ושוב או משהו"\
עם שני מרפקים נעוצים בשולחן, מיכל נתנה לראש הכבד שלה לנוח בין כפות הידיים, מועכת לעצמה את הרקות כדי שמשהו יתחיל להיות הגיוני שוב.\
"לא צריך להיות גאון כדי להבין שנועדנו להיות ביחד, ורק אז הזמן יחזור לתפקד", הוא המשיך. "או שכל יום גברים נופלים עלייך מהשמיים בזמן שאת מתאבלת על פרידה שקרתה מזמן והגיע הזמן להתגבר עליה?"\
מיכל החזיקה צורך בל-הוקסי עמוק להוריד לו סטירה, נשמה עמוק, וענתה לו ברוגע רעיל, "קלאסי שגבר שלא מבין כלום מהחיים שלו, גבר שאפילו לא טורח להתלבש כשהוא יושב עם התחת שלו אצלי בבית קפה שאני אחרי זה מנקה, גבר שבגדול לפני עשרים דקות קיבל מודעות, ישב פה ויסגביר לי שאני אמורה להתאהב בו פשוט כי הוא כמעט שבר לי את היד באיזה אירוע קוסמולוגי לא מוסבר."\
"אבל..."\
"לא, עכשיו אתה תקשיב לי. באמת ניכר שאתה לא גאון כי אני לסבית. מאוד לסבית. לא יודעת אם השיער הקצר או חוסר העניין המוחלט שלי בשזלונג שאתה מנפנף מולי כבר שעה היו אמורים להסגיר את זה, אבל תלמד לקרוא את החדר. אני באמת לא מבינה בנות שמפחדות שהחברות הביסיות שלהן יעזבו אותן מתישהו לטובת גבר, כנראה הן מעולם לא ראו שק אשכים"\
המבט שלה הרגיש לו כאילו היא מנסה לפתור לעצמה את הבעיות בזה שהיא תהרוג אותו בכוח המחשבה.\
"וואו, אני לא... אוקי... טוב אז מה את חושבת שקורה פה?"\
"כשאתה מסתכל לתוך תהום שעה ארוכה, חוזרת התהום ומסתכלת גם לקרבך. ניטשה, מכיר?"\
הוא לא הכיר. נראה שפילוסופיה משפיעה עליה, כי היא נרגעה קצת, הגב המתוח ישר שלה התקמר, ועם השרוולים משוכים עד אחרי כף היד, היא התחילה לשרטט בדממה שמיניות או אינסוף עם האצבע שלה על השולחן. היה אפשר לשמוע את המוח שלה עובד.\
"טוב אולי בכל זאת יש משהו קטן שאתה צודק בו, אולי הגיע הזמן שאני אשחרר אותה?"\
"כמה זמן עבר?"\
"חצי שנה"\
זה הרבה זמן"\
"כן"\
"את עושה עלי רושם של בחורה מלאת חיים ואש, למה שתבחרי להתבוסס במוות?"\
"כי היא לקחה את כל מה שהיה בינינו, כל מה שחלמתי שנהיה, כל התמיכה הרגשית שהייתה שם, דחפה הכל פנימה לבקבוק זכוכית, תקעה בקצה שלו חתיכת בד טבול בשאיפות ואלכוהול, הציתה את הקצה שלו ופשוט ריסקה אותו על הרצפה בינינו, והאש שהוצתה עוד אוכלת אותי"\
אחרי חצי דקה דוממת היא הוסיפה בקול שבור, "אני לא יודעת אם אני אוכל לעשות את זה שוב".\
הפעם היא לא נרתעה מהיד שהניח עליה. זה אפילו עזר לה קצת להיות בשקט, ודרך המגע שלו להיות עם עצמה.\
הם חלקו כמה דקות של שקט, עד שהם שמעו רעש מבחוץ. ענן קטן, שחור ועגול התחיל להתאסף ולהסתובב מחוץ למסעדה.\
מיכל לקחה את היד של הגבר הערום שנפל עליה מהשמיים, וביחד הם יצאו חזרה לסופה שהתחילה לרעום.\
אפילו שהחיבוק שלהם היה קצת מוזר ובעיקר בכתפיים ופחות במותניים, מיכל חיבקה אותו חזרה, חזק.

"נו? ראית משהו? היית שם מלא זמן", דנה אמרה למיכל כשהיא חזרה לתוך בית הקפה.\
מיכל העבירה אצבע על חתול הפלסטיק הסיני המנפנף ואמרה, "סתם, סופה."