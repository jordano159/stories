---
layout: story
title: אני אוהב אותך
date: 2021-01-03T21:04:33.818Z
categories: דיאלוג
pic: https://unsplash.com/photos/FyAEZtN3ym8/download?ixid=MnwxMjA3fDB8MXxzZWFyY2h8MTh8fGlubmVyJTIwZGlhbG9ndWV8ZW58MHx8fHwxNjQ3NDY0OTU1&force=true&w=640
alt: שני אסטרונאוטים
---
- אני אוהב אותך
- ככה אתה רוצה לפתוח?
- כן, מה רע?
- לא יודעת, בנאלי כזה. אתה יודע כמה פתחו ב&#39;אני אוהב אותך&#39;?
- את יודעת כמה?
- לא, אבל אתה יודע... מלא... יודעים כזה
- יודעים כזה?
- כן, יודעים. נו ספר משהו מעניין
- לספר לך, מה לספר לך. אפילו טיול בעמק חפר את לא מצליחה לארגן, את, את מנסה להגיד לי שאני לא טוב מספיק?
- מה אתה... תקשיב, מה אתה משתגע? זהו, ראית כמה פרקים של חזרות, ראית שחקנים משתגעים עכשיו אתה רוצה גם להשתגע? זאת הבעיה שלך - אתה רוצה להשתגע, אבל אתה לא יודע על מה. אתה כל כך מנותק מעצמך שאתה אפילו לא יודע על מה להשתגע!
- נו עלית עלי, כן, אני רוצה להשתגע, לשם השיגוע. לא שאין לי בעיות, לא שאני שלו מבפנים, אני לא, הדם שלי רותח. לפעמים. אבל אני רוצה להשתגע, אני רוצה לחיות חיים מעניינים, כנים, אמיתיים ואמיצים, כאלה חיים אני רוצה! אני רוצה לחפור בנפש שלי, אני רוצה להוציא הכל החוצה, ככה על הרצפה, והבפנוכו שלי יתערבב עם הבפנוכו שלך, והמעיים שלנו ייצרו קשרים כמו אוזניות בכיס שאי אפשר להתיר, ונהיה תקועים ככה, ואת תכירי אותי ואני אותך. זה מה שאני רוצה. עכשיו זה יותר מרגיש כאילו אני מוציא הכל החוצה ככה על הרצפה, ואז אנשים מסתכלים על זה כמו מוצג במוזיאון. &#39;הממ... מעניין&#39;. אולי מסתכלים מכל מיני זוויות, אולי נוגעים עם מקל, וממשיכים הלאה למוצג הבא. ואז הבפנוכו מתקרר, מה את חושבת. הוא מתקרר ומתקשה ומאבד את החיות שלו, ממש כמו אטריות אורז שנשארו בלילה בסיר. זה לא החיים שאני רוצה.
- אז אתה רוצה להשתגע. ואתה חושב שאם תשתגע אתה תצליח לשגע את כולם, ותעשה סלט אוזניות ותהיה מאושר? אתה לא חושב שזה מרתיע אנשים? אולי אנשים לא רוצים לעשות סלט אוזניות.
- אז מה אני אעשה? אני אמור להתפשר פשוט? להגיד בסדר, לא צריך פה לבבות פועמים, לא צריך פה... אוף אני כבר לא יודע
- תגיד, מי אני?
- מה זאת אומרת?
- מי אני? כשאתה כותב אותי, את מי אתה מדמיין?
- אני... אני לא יודע. זה באמת סלט. דמות שמייצגת את הרגש, אני מניח.
- &#39;אני מניח&#39;? תפסיק כבר עם החוסר החלטיות הזה שלך. תפסיק להתעצל, תתחיל לחפור בעצמך, תמצא משהו אמיתי, ותוציא אותו החוצה, זה קשה, אבל לא כזה מסובך. הבריחה האינסופית שלך מעצמך, מתובנות, מהחלטות, זה חרטא רומנטי שהוליווד הכניסה לך לראש. אל תהיה כזה. פאקינג תתמודד וזהו.
- כן נו, נכון. אני... את צודקת. את חושבת שזה יעבוד על במה הדבר הזה? ירדן תורג&#39;מן ישחק אותי, ומיה שברח לי השם האמיתי שלה אותך?
- אתה תירגע. אתה קופץ מדבר לדבר, עכשיו ראית סדרה על הצגות, אתה כבר רואה את עצמך מעלה מופע בתיאטרון, מסתובב באולמות, עושה אומנות. שנייה קודם רצית אומנות אחרת. אמנם אין סיבה לסגור לעצמך אפשרויות בגיל 26 ולהתמקד בתחום אחד, אבל לפחות היית מנסה לעשות משהו. כל פעם אתה רואה יצירה כלשהי, ופתאום אתה נזכר להרגיש, מרגיש אשמה על זה שאתה אף פעם לא עושה עם זה כלום, ואז הולך ומעלים את הכאב הרגשי שלך באיזה הסחת דעת מתמשכת שהקסם שלה פג תוקף בלילה כשאתה לבד במיטה ואין לך מה לעשות חוץ מלשכב במקום כמו גופה ולחשוב באלף קמ&quot;ש על כל הדברים המטומטמים שעשית היום, ועל כל הדברים שיכלת לעשות ולא עשית. אז עכשיו אתה במאמץ הירואי לעשות משהו, שזה עוד יותר פתטי, כי הנה כל מה שאתה יכול לעשות זה שוב לכתוב דיאלוג שבו יש דמות שנכנסת בך בכל הכוח כמו שרק אתה יכול לעולל לעצמך, עם כל המחשבות שאתה מדחיק במהלך היום כשאתה מנסה להישאר אופטימי. רומנטיקה הוליוודית בשקל.
- אממ... וואו... כל זה נמצא בתוכי כל הזמן, אה? את יודעת, את כמו מקרר שעושה מלא רעש. ביום יום לא שמים לב לרעש שלך, חוץ מכשפתאום נהיה שקט ואז מקשיבים. טררררררררררר, בכל הכוח, שאפילו שידעת שהוא תמיד שם, הרעש הזה יכול להפתיע אותך פתאום. וכן, כל מה שאת אומרת הוא נכון. כי זה המחשבות שלי, ואני מסכים איתן. אבל החיים הם מלוכלכים, ואי אפשר כל הזמן להסתכל על הלכלוך שמצטבר ולהתפנות ללנקות אותו. ואני יודע שתגידי שאני מנסה להתעלם מהלכלוך שבינתיים הפך לערימת בגדים ענקית ליד המיטה שלי שאני כבר לא יכול להתמודד איתה לבד, וזה שוב יהיה נכון. וכל מה שאני אגיד, יש לך משהו חכם יותר ואפל יותר להגיד, כי אני חכם ואפל וזה הרבה יותר קל להיות ביקורתי מאשר לעשות את העבודה ולהשתפר ולתקן, לאט לאט. הרבה יותר קל לזרוק הכל לפח ולקנות בגדים חדשים. ואולי אם הייתי עשיר ולבד, אז גם הייתי עושה את זה. אולי אפילו היה לי מישהו שכל התפקיד שלו היה לזרוק את הבגדים של אתמול לפח ולקנות לי חדשים, חלק זהים חלק שונים, והייתי מפטר אותו כשהוא היה מנסה להתאגד עם מי ששכרתי לבשל ולנקות, ומביא אחד אחר, חדש. אולי אפילו הייתי מביא מישהו שזאת תהיה העבודה שלו. אני יכול להמשיך עם המטא הזה שעות. בקיצור, זה לא חוכמה להיות צודק וחכם עלי כשאתה אני. הבעיה היא שבמציאות אני הרבה יותר מרגיש את עצמי חסר אונים וחסר כיוון מאשר צודק וחכם. אבל סטיתי מהנושא. מה היה הנושא?
- שאתה אפס
- אה, נכון.
- זה תמיד הנושא, כל פעם שאתה כותב. למה?
- דרך התמודדות עם חוסר ביטחון ורגשות נחיתות?
- הנה שוב. תחפש, תמצא אמת, ותוציא. למה עם הסימן שאלה הזה עכשיו?
- למה זה הנושא. למה זה הנושא. למה זה הנושא. כי...
- כי?...
- כי לא יודע. לפעמים החיים הם לא דרמה ושיגעונות על הסט באיזה סדרה. לפעמים החיים הם מעופשים, והם מורכבים ממיליון רגעים קטנים, וכל רגע כזה הוא בעצמו דרמה, וקומדיה, וטרגדיה, ואתה כבר לא יכול להפריד כלום מכלום, ואולי אני לא אפס, אבל להיות אפס זה ממש מקל, אני יכול להסתכל עלייך בעיניים גדולות, להרגיש שאני אפס, ולהתכנס לתוך החום שלך, לתוך החיבוק שלך, ותעבירי לי יד על העורף, ותלטפי אותי, ואני ארגיש שהכל בסדר. ואת תגידי דברים חכמים ורגישים שלא חשבתי עליהם, דברים שירגיעו אותי.
- אני מבולבלת, עכשיו אני לא אתה?
- את... לא, את... בנות. ואני. למרות שאני לא עושה ככה לעצמי, כל ההתמסרות היא כלפי חוץ.
- למה אתה צריך אישור חיצוני?
- כי... אני אנושי? ככה אנחנו בנויים. אני צריך אישור חיצוני, כי מה אני יודע. אני אפס.
- אתה לא אפס
- אני גם אפס
- טוב אתה גם אפס, זה נכון.
- אבל אתה גם לא אפס. ואני יודעת שאתה לא רוצה שאני אנחם אותך, כי אני זה בעצם אתה, ואתה בן, ואתה תהיה רסיסי רגשות מפורקים לפני שתיתן לבן לנחם אותך, אבל אתה גם מדהים, ונפלא, וחכם, ורגיש, ואכפתי, ומסור. אני יודעת שאתה לא אוהב שאני אומרת את זה, כי אני מרגישה בתוכך שאתה לא מרגיש בנוח עם זה, אבל תתחיל. כי פתחת עכשיו פתח שאתה לא יכול לסגור. אתה יכול להיות נורא ביקורתי כלפי עצמך, ואתה עומד עם השוט תמיד מוכן להצליף, אבל אתה יכול גם שיהיה בך אהבה וחמלה אמיתית כלפי עצמך. לא רק כזאת שאומרת &#39;לא נורא, זה מה שהצלחת&#39; ומעבירה אותך בלי רגשות אשם לסוף היום, אלא גם כזאת שאומרת שאתה מדהים. להפנים את הקולות החיצוניים שאוהבים אותך, להחצין את הקול הפנימי מדי שאוהב אותך שיהיה קצת פחות פנימי, שתהיה לך גישה אליו ולא רק תקבור אותו, אלה הדברים שאתה צריך. ותקרא ספרים עלילתיים, זה עושה לך טוב.
- טוב.
- טוב