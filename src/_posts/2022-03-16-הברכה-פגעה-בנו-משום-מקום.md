---
layout: story
title: הברכה פגעה בנו משום מקום
date: 2021-12-26T13:33:45.723Z
categories: סוריאליזם
description: שדג
pic: https://images.unsplash.com/photo-1540634759006-203f597e1a34?ixlib=rb-1.2.1&ixid=MnwxMjA3fDB8MHxwaG90by1wYWdlfHx8fGVufDB8fHx8&auto=format&fit=crop&w=791&q=80
alt: קבוצת גברים יושבים סביב לשולחן
---
הברכה פגעה בנו משום מקום. זה היה יום שבת קריר באוקטובר, ואני זוכר שהסתכלתי על הקיר היחיד בבית שקרני השמש העייפות פגעו בו. הייתי לבד בבית, ופתאום הרגשתי מוזר. פתאום לא היו לי מילים. קשה לי לתאר לך עכשיו, אחרי כל הזמן, וכל מה שעברתי, את התחושה הזאת שבה פשוט נעלמו כל המילים. זה לא שהיה לי קשה למצוא מילים מתאימות, אלא שפשוט לא היו יותר מילים. תחושת קלילות מילאה את הראש שלי, רגש שאני מדמיין שהייתי מרגיש אם הייתי מסוגל לעוף, וזה היה מדהים. לא היה יותר מתווך ביני לבין הנפש שלי, אלא ידיעה שלמה ופתאומית של עצמי. חיים שלמים של חומות והגנות נמסו, וכל הנתק מעצמי שניסיתי להילחם בו במשך שנים של מילים נעלם. הייתי פשוט אחד עם עצמי, כי בלי מילים, איך עוד יכלתי להיות? ומתוך התחושה הזאת, של קלילות, של חיבור, של להיות, פרץ מתוך עומק החזה שלי בכי כמו רכב שיוצא במהירות ממנהרה אל אור שגורם לצמצם את העיניים, כמו תינוק שנולד ובוכה כי הוא מבין שבזה שהוא איבד את כל מה שהיה לו עד לפני רגע, הוא יכול להתחיל להיות. יצאתי למרפסת כדי לנשום ולהירגע, והייתי בהלם ממה שראיתי. כל המכוניות שהיו ברחוב עצרו בפתאומיות, והאנשים נשפכו מהן החוצה, המרפסות האחרות היו מלאות אנשים שיצאו החוצה, ויכלתי לראות את החיפוש בעיניים שלהם. פתאום נשמע פיצוץ ומרחוק היה אפשר לראות עשן. נכנסתי חזרה פנימה ושמתי מוזיקה, והמילים ששיננתי ושרתי יחד איתם כל כך הרבה שנים נשמעו כמו שפה זרה שאני בכלל לא מבין, אבל כלי הנגינה, המקצב, האינטונציה של הקול, הכל היה כל כך מובן, כאילו שאני כלב שמזיז את הראש הצידה בפעם הראשונה ורואה משהו שהיה מולי כל החיים רק שמעולם לא הסתכלתי עליו. שום דבר לא היה אותו הדבר מאז. הבנה עמוקה שרדפתי אחריה כל החיים הגיעה אלי, ולכל האנושות, בלי שאף אחד הבין למה. ואת מבינה, אחרי שנים של מרדף, כבר ויתרתי. קיבלתי על עצמי את הניכור והנתק כמצבים נתונים של הקיום האנושי. הבנתי שאני אף פעם לא אדע את עצמי באמת, וגם לא אדע אף אחד אחר. תמיד יהיו תהומות שיגדירו את גבולות האני, שיפרידו בין אנשים, ובין אנשים לעצמם. אבל באותו יום שבת קריר באוקטובר, הכל השתנה. בהתחלה היה כאוס. אף אחד לא הצליח להגיד שום דבר, לכתוב שום דבר, או להבין שום דבר שמישהו אחר ניסה לתקשר. אבל לאט לאט, אנשים הצליחו להבין יותר ויותר דברים. מבט מושפל, יד מושטת, ליטוף, פנים כועסות, אלה היו דרכי התקשורת הראשונות. אבל החיבור העמוק שנוצר אצל כל אחד עם עצמו יצר פתח לסוג חדש של תקשורת, דרך חדשה של הבנה, ואחרי חודש אנשים הצליחו לתקשר תחושות ורגשות מורכבים אחד לשני, במיוחד נשים שהובילו את התהליך. במקביל להתקדמות הזאת, אירועים נקודתיים הפכו לגל התאבדויות של גברים שלא הצליחו להתמודד עם החיבור, שמצאו רק ביצות של רעל בתוכם, והבינו שהם יכולים רק להביט מהצד על ההתקדמויות שהאנושות התחילה לעשות לקראת ההבנה החדשה. היום במבט לאחור היית יכולה לקרוא להם גברים חלולים, שגידלו אותם על טהרת הניכור העצמי והשנאה העצמית, שמעולם לא לימדו אותם על אהבה או נתנו להם את הכלים לאהוב את עצמם ואת האחרים שסביבם. הייתה התגייסות רחבה כדי למנוע את ההתאבדויות שלהם, ונפתחו מרכזי סיוע לנפגעי דיכוי גברי כמעט בכל שכונה. דברים התחילו באמת להשתנות. נשים הובילו מהלכים רחבים, גברים מצאו שותפות אמיתית שבעבר הפחידה אותם, כסף ומעמד איבדו מערכם בלי היכולת לאכוף או אפילו להבין את חוסר השיוויון וחוסר הצדק, ואף אחד לא יכל יותר להדחיק את כאבם של אחרים. היה נדמה שהאנושות עומדת להתחיל בתהליך הריפוי שהיא הייתה כל כך זקוקה לו. וזה באמת מה שקרה, במשך שנה ארוכה ויפה. ואז פתאום, ביום שבת קריר באוקטובר, כשאנשים התחילו להגיע לארוחות ערב חגיגיות, לרגל שנה לברכה, המילים חזרו. זה היה כמו אגרוף בבטן שהכריח אותך להתיישב ולהבין מה קרה. הייתי בארוחה של כל הבניין כשיצאה ממני מילה. מכולם יצאו מילים, ואז הייתה דממת מוות. כולם הסתכלו מסביב פעורי עיניים, וניסו להבין אם כולם מבינים. מישהו התחיל לדבר בזהירות, ולאט לאט נוצרו שיחות קטנות וחלשות. יצאתי משם, עליתי בריצה שמונה קומות במדרגות לדירה שלי, והפעלתי את המוזיקה שהפעלתי לפני שנה. הבנתי מה שהזמר שר, ופרצתי בבכי, כמו נהג שסטה מהמסלול ועכשיו רואה את המים מסתננים דרך חרכים בחלונות הסגורים, כמו נער שמסתכל על ילד מטפס על עץ ומבין שהוא לעולם לא יראה את העולם בצורה הזאת יותר. מהרגע הזה כל השאר היה ידוע לי. חיכיתי עד שיתעדכנו הרישומים בבתי החולים, וככה מצאתי אותך, התינוקת הראשונה שנולדה אחרי. אם את קוראת את זה עכשיו, סימן שאת כבר בת 16, ושאני כבר הרבה זמן לא בחיים, ולא גר בדירה למעלה עם המרפסת. המילים היו יותר מדי בשבילי, ובשביל האנושות. המצב הידרדר כל כך מהר, עד שבלי לשים לב הוא חזר למצב שהיינו בו לפני. זה עולם שלא רציתי לקחת בו חלק. אבל היה לי חשוב שתדעי את כל זה, כדי שתדעי, שיכול להיות אחרת.