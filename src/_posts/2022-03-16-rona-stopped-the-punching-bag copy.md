---
layout: story
title:  "רונה עצרה את שק האגרוף המתנדנד בכף יד פתוחה"
date:   2022-03-16 09:28:44 +0200
categories: סוריאליזם סדנת-כתיבה
description: סיפור סוריאליסטי שנכתב כתרגיל בסדנת כתיבה
pic: "rona.jpg"
---

רונה עצרה את שק האגרוף המתנדנד בכף יד פתוחה, והתחילה להוריד את התחבושת האלסטית שחבשה מסביב למפרקים שלה. היא לקחה נשימה עמוקה, ובמראה שמולה התגלתה סביבה ההילה הכי עוצמתית שהיא ראתה מעולם, אדומה ובוהקת, עם קצת שחור בקצוות. 
בשביל מה בזבזתי זמן על האימון אם הוא לא מצליח להרגיע אותי?, היא חשבה לעצמה כשהעבירה מגבת על הפנים המזיעות שלה. תסלחי לעצמך, זה יום גורלי, ואת כל כך מוכנה.
היא התיישבה על קצה המיטה, וליטפה סיכה לשיער שעליה טיפת דם בודדה שאיתה מאז שהיא ילדה, נושמת נשימות עמוקות אבל לא נרגעת.
היום הקורבן שלך יהיה שווה את זה אמא, את שומעת אותי? אמא, את שומעת אותי?
רונה עברה על התכנית בראש שלה שוב. היא תיכנס לארמון כמו כל הנתינים. היא תסווה את ההילה הבוערת שלה. היא תתקרב לקיסר. ועל השאר כבר יספרו המשוררים. 
ואז היא עברה על התכנית שוב. ושוב. ושוב. נקודות כניסה ונקודות מילוט, זוויות מתאימות לתקיפה, האיפור שיסווה את התרוקנות הצבע מהפנים כתוצאה מתהליך הסוואת ההילה, הכל כבר מוכן מאז חג האביב של שנה שעברה. 
רונה הכניסה יד מתחת לשולחן, פתחה את נייר הדבק, והוציאה סכין קטנה. סובבה אותה כמה פעמים ביד, הקפיצה אותה, החזיקה חזק עד שהאצבעות הלבינו, שחררה, והכניסה לתא המיוחד שהיא תפרה במכנס. 
היום אני אכפר על הטעות שעשיתי אמא. סוף סוף אוכל לנשום עד הסוף ולא להיחנק מבושה. אני יותר לא אהיה הילדה שהקיסר רימה כדי לגלות את המיקום שלך. אני אהיה האישה שתיפטר ממנו ומהמורשת הרעילה שלו.
ההילה שלה עוד בערה במראה כל פעם שהגניבה מבט, לא משתנה ולא נחלשת. 
מתוך הארון, מאחורי הבגדים, מתחת לקרש עץ מזויף, היא הוציאה קופסה עתיקה שנפתחה כל יום כדי לטפל במה שבפנים.
רונה פתחה את הקופסה והבזק זיכרון של סבתא שלה מספרת לה סיפור בכיסא נדנדה על האחד שהפסיק לראות רגשות. שהקים חוצצים בנשמה וכבל את ליבו כדי לשלוט.
היא חזרה לעצמה, פתחה את הקופסה, ותלשה את אחד העלים של עץ הבונסאי הגדל שם, מוללה אותו בין האצבעות, עצמה את העיניים ומילאה את הריאות.
כשהיא פתחה את העיניים, ההילה שלה הייתה שקופה ורגועה.
היא הייתה מוכנה.


