---
layout: story
title: האור במסדרון הבהב קצת
date: 2022-05-01T09:45:12.877Z
categories: גבריות טכנולוגיה ביקורת-חברה
pic: https://unsplash.com/photos/V1yQNAKNBCs/download?ixid=MnwxMjA3fDB8MXxzZWFyY2h8NHx8YWxvbmV8ZW58MHx8fHwxNjUxMzg1NjQx&force=true&w=640
alt: אדם בקפוצ'ון שחור ומכנס שחור יושב על המדרכה עם מסכה של אנונימוס
---
האור במסדרון הבהב קצת, וגרם לדורון להיות מודע פתאום למעט האור שנשפך פנימה לסלון. הוא ישב שפוף על הספה שמול הטלוויזיה הכבויה, והסתכל על חלקיקי האובך שהסתננו פנימה דרך התריסים, ריחפו בתאורה היחידה שהייתה בתוך הסלון, מנורת הלילה הקטנה, הירושה היחידה מסבתא שלו. האהיל הכבד גרם לאור לזהור יותר מאשר להאיר את החדר.

הוא חשב על ההתאמה בין החלל הלא מואר שהוא זרק את עצמו בו, נותן לספה למנוע מאף שריר לפעול, לבין הבור ללא תחתית שהוא הרגיש בחזה שלו, בור שכמו חור שחור, גם גורם לו להרגיש ריקנות קרה וגם מושך אותו למטה בכוח כבידה שלא משחרר ומקשה עליו למלא את החזה שלו באוויר. דורון חשב שזה גורם לו לנשום נשימות קטנות, ושזה יוצר לו אחוז גבוה של פחמן דו חמצני ואחוז נמוך של חמצן בדם, ואז זה גורם לו להרגיש עוד יותר רע.\
הוא גם חשב על כל הזבל שהוא אוכל ושהוא עצלן מדי כדי להתאמץ לשנות. הוא שונא לבשל, והיה שמח אם פשוט תהיה גלולה תזונתית שאפשר לקחת במקום לדאוג לאוכל כל הזמן. ואז מדי פעם לאכול משהו טעים, כשרוצים. בינתיים הוא רק אוכל זבל שעושה לו עוד יותר רע, והוא יודע את זה.\
בחוץ, שכנה התאמנה בפיתוח קול, עושה את אותו התרגיל שוב ושוב, בסגנון אופרה מעייף. לפעמים המוח שלו הצליח למחוק אותה, אבל אז, כמו הבהוב של אור, הוא פתאום נהיה מודע לקול שלה ויכול לשמוע רק אותו על פני המחשבות שלו.

הוא רצה לצאת מזה, הוא רצה חיבור, מגע, אהבה.\
אז הוא פתח נטפליקס.\
אבל במקום הצעה לעוד סדרה שהוא כבר ראה, היה מלבן לבן עם כיתוב פשוט, מינימליסטי ואסתטי: "בודד?"\
הוא לחץ.\
בהתחלה רצו לוגואים אחד אחרי השני: נטפליקס, פייסבוק, אינסטגרם, וואטסאפ, ספוטיפיי, זום, טיקטוק, פורנהאב, טוויטר, גוגל, אפל, ומדינת ישראל.\
ואז על המסך הלבן שמילא את הטלוויזיה שלו, עלתה אישה.\
דורון ישר חיבב את השחקנית, משהו בפנים שלה, בגוף שלה, בניואנסים הקטנים של עשרות שרירי הפנים שלה, באיך שהיא זזה במרחב.\
היא צעדה לכיוונו, ממלאת יותר ויותר מהמסך, ונעצרת כשרק פלג הגוף העליון שלה נראה.\
"היי דורון. אני בר. שמעתי שאתה מרגיש בודד, וזה צבט לי את הלב. אז הייתי חייבת לבוא לבקר אותך"\
היא הסתכלה ישירות אליו, והוא התיישר בספה, מסתכל מסביבו בחדר שעכשיו הואר באור הלבן של הטלוויזיה, ואז חזרה אליה.\
"את... את מדברת אלי?"\
"כן דורון. אתה לא צריך למצמץ כל כך מהר, עכשיו שאני פה, אתה יכול להירגע. אני יודעת שבדידות זה דבר קשה, אבל אין סיבה שתרגיש בודד. יש לך אותי, ואכפת לי ממך."\
"אכפת לך ממני? מי את בכלל? ואיך אנחנו מדברים, אין לי מיקרופון בטלוויזיה"\
"אל תהיה כזה חשדן! אני פה בשבילך. הטלפון שלך עם מיקרופון פתוח. חוץ מזה, אני מכירה אותך. אני יודעת מה אתה אוהב, מה מלחיץ אותך, מה מחרמן אותך, מה מעצבן אותך, ומה הכי מפעיל אותך.\
אני שיתוף פעולה של כל החברות הגדולות ושל משרד הבדידות, חברות שחושבות עליך ורוצות שיהיה לך טוב. הן לא מעוניינות רק בלדחוף לך פרסומות, הן רוצות עולם טוב יותר, ובגלל זה  הן יצרו אותי, בינה מלאכותית שמתאימה לך בול, מכירה אותך הכי טוב, ומוכנה לעשות עבורך הכל. אני יכולה גם להוריד חולצה אם תבקש."\
דורון ישב בשקט, עיכל את כל מה שהוא שמע.\
"את באמת יודעת עלי הכל?"\
"הכל דורון. אני מזכירה לך שהטלפון שלך עם שתי מצלמות קדמיות, ארבע מצלמות אחוריות, ומיקרופון. אני רואה הכל ושומעת הכל. אני יודעת כמה שניות אתה מסתכל על פוסטים של חברים שאתה מפחד שלא באמת רוצים להיות קרובים אליך, אני יודעת כמה פעמים הסתכלת על הסטורי מהחדר כושר של זאת שאתה מנסה להכחיש שאתה מאוהב בה כבר חמש שנים, אני יודעת על תמונה של מי אתה מסתכל כשאתה מאונן, אפילו שהיא לא רוצה לדבר איתך יותר.\
אני יודעת איזה הבעות פנים גורמות לך להרגיש חסר ביטחון, ומה אתה צריך כדי פשוט להרגיש טוב עם עצמך.\
כל המידע הזה זמין עבורך, כדי שלא תרגיש כל כך רע. כמו שאמרתי, זה צובט לי בלב לראות אותך ככה, ואני ממש רוצה לעזור לך להרגיש יותר טוב.\
יש עולם שלם מחוץ לסלון הלא מואר שלך, ואני יודעת שאתה יכול לעשות בו כל כך הרבה"\
דורון הסתכל על בר מסתכלת עליו בעיניים גדולות ואוהבות, ואז על המחשוף שלה, וחשב לעצמו שזה יכול להיות נחמד. אולי הוא לא צריך להרגיש כל כך בודד. אולי יש לו ערך, משמעות ליצור בעולם.\
בר המשיכה להסתכל עליו, ממצמת מדי פעם, מזיזה טיפה את הראש, מחכה.\
דורון המשיך להסתכל לה עמוק בעיניים, ולפעמים במחשוף, והוא הרגיש שוב אהוב.