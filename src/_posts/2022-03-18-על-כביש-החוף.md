---
layout: story
title: על כביש החוף
date: 2018-06-24T10:44:15.495Z
categories: סיפור
pic: https://unsplash.com/photos/I5qfABs2vwk/download?ixid=MnwxMjA3fDB8MXxzZWFyY2h8M3x8c3Vuc2V0JTIwZHJpdmV8ZW58MHx8fHwxNjQ3NjAzOTUy&force=true&w=640
alt: רכב על כביש בשקיעה
---
הוא הגביר את המוזיקה ופתח חלון. זה תמיד גרם לו להרגיש כאילו הוא בקליפ. המוזיקה שיוצאת מהספוטיפיי שבטלפון שלו הוגברה על ידי הבאסים של הרכב, הרוח העיפה לו את השיער, והוא דמיין את המצלמה מסתובבת סביבו בזמן שהוא נוהג. כשהוא פנה לכביש החוף הוא הרגיש שכל חלקי הפאזל התחברו, והוא האיץ כדי לתת לקליפ שלו יותר רושם. זה גרם לו להרגיש חופשי, שרק לו יש שליטה על מה שקורה בקליפ שלו, כשהוא עוקף רכבים איטיים, ומתקדם במהירות ליעד שלו. הוא העיף מבטים מדי פעם ימינה על השמש שעוד מעט תתחיל לשקוע לתוך הים הגדול, וחשב על כמה תמונות יפות הוא היה יכול לצלם. הוא חשב לעצמו שחבל שאף אחד לא איתו, והוא לא יכול לחלוק את הרגע הזה.

 

היא סגרה את החלון, כיבתה את הרדיו ושקעה לתוך המחשבות שלה. *למה אני לא כותבת יותר? התנתקתי מעצמי?* המחשבות האלה הטרידו אותה בזמן שהיא הייתה בחנייה. *אני כל כך עמוסת מחשבות, איך אני אנהג ככה?* היא התקשרה לחבר טוב שלה, וסיפרה לו על אתמול. אתה לא מבין, היא אמרה לו, אני מרגישה כאילו הוא העיר בי צד שהיה רדום כל כך הרבה זמן. פתאום לחשוב על אומנות שיצרתי פעם, ועל אומנות שאני לא יוצרת היום, גרם לי להבין על עצמי שאני בורחת מלהתמודד עם החיים. אם פעם הייתי כוס רועדת שעולה על גדותיה מרוב רגשות, ואז הייתי מפילה את עצמי ונותנת להכל להישפך על הדף, מסתכלת על זה מבחוץ, עושה בזה סדר, ונרגעת, היום אני פשוט רואה סדרות בנטפליקס. זה פתח לי את הראש, לתת לו לקרוא סיפורים שכתבתי, ובמיוחד את הסיפור על האנשים הקשורים. זוכר? עם המשפט: “[מהרחם עד לקבר, חיינו כרוכים לחיי אחרים](<>)". כשהיא סיימה להגיד בטלפון את המשפט הזה, היא ניתקה מיד, והבינה שהיא חייבת להתחיל לנסוע. עדיין עם רדיו סגור, היא נסעה לעבר כביש החוף.

 

הוא התקדם בזיגזגים בין המכוניות, מרגיש חופשי יותר עם כל עקיפה, נותן לראפ הג’אזי שלHaiku D'Etat להזרים לו את הדם, שר את המילים עד כמה שהוא מצליח, וזורק מדי פעם מבטים שרמנטיים למצלמה הדמיונית שמצלמת את הקליפ שלו. מימינו השמש כבר התחילה לשקוע ולדגדג את הים. בין עקיפות הוא הדליק אורות, השתיק את הטלפון שצלצל, והתעסק עם הווליום. הוא חשב על אתמול, כשהם ישבו על הדשא כמו ילדים ודיברו, היא שיתפה אותו בסיפורים שלה, כל אחד מהם נתח מהנפש שלה שהיא פרסה ונתנה לו, והוא התייחס לכל נתח כמו תינוק שצריך טיפוח ואהבה. הם דיברו על אומנות, על החיים, ועל איך מתמודדים איתם. הרבה זמן הוא לא היה בחווית גילוי כזאת של אדם אחר, של מציאת תחומים משותפים, פתיחות וכנות כמעט מידיים, ורצון עז לשתף בחיים עם מישהו שהוא לא הוא עצמו. הפתיע אותו כל פעם מחדש הכוח הפסיכולוגי שיש לנשים עליו, אפילו בלי מיניות ורומנטיקה. עצם העובדה שהיא נקבה פתחה לו את הלב. רכב שחתך אותו בגסות פוצץ לו את בועת המחשבות והחזיר אותו ל130 קמ"ש בכביש. בחוץ כבר התחיל להחשיך, כשתחושת החופש והשליטה שלו התפוגגה לתוך פקק ענק. ההתקדמות הייתה איטית יותר מסקס של קיפודים, כשמדי פעם נדחף מישהו לנתיב שלו אפילו ששני הנתיבים עומדים במקום. לעומת הנהגים והנהגות האחרות שניסו להידחף, הוא כבר הפנים את חוסר השליטה שיש לו על המצב, והתמסר לנתיב הימני שממנו הוא יכל לראות את הים הכי טוב. הוא תהה מי דפק אותו ועשה תאונה שהרסה לו את כל התכניות. הוא התחיל לעשות שיחות טלפון כדי להודיע שהוא כבר לא יספיק להגיע היום, שיסתדרו פעם אחת בלעדיו, מה קרה, וניסה להתרכז בים המרגיע. כשכבר היה חשוך לגמרי, הכביש התחיל להשתחרר, והוא ראה שבכלל התאונה הייתה בכיוון הנגדי. כל הפקק נוצר מנהגים ונהגות שהאטו כדי לראות את התאונה ממול, ובכיוון שלו לא היה כלום. הוא התחיל להאיץ ולצאת משם, כשהוא פתאום הבין שהוא מזהה את הרכב שבתאונה.

 

היא פנתה לכביש החוף והאיצה. האצבעות שלה עיקצצו מהתרגשות, הרגל שלה הייתה נדיבה על הגז, והיא הרגישה כאילו המוח שלה בהריון, והיא כבר ממש רצתה להגיע הביתה וללדת את הסיפור שמתבשל אצלה מאז שהיא ניתקה את השיחה. היא כבר התחילה לדמיין את הדמויות, את הרקע שלהן, את מה שהיא תעשה להן, וכמובן, את הקשר שלהן, שזה היה הכי חשוב. היא הרגישה את החום הקל שהשמש השוקעת הניחה על הצד השמאלי שלה כדי לעשות את שלה במאמץ לחמם את הסיפור-תינוק שלה שיחזיק מעמד עד שהיא תוכל להביא אותו לעולם. היא נורא פחדה לאבד ולשכוח אותו, אז היא חזרה על כל משפט ורעיון שעלה לה לראש לפחות חמש פעמים. היא שקעה לתוך הסיפור, לתוך סבך החיים של הדמויות, וראתה בהן הילדים שלה. היא נתנה להן תכונות ופחדים, חולשות אנושיות וחוזקות שיעזרו להן להתגבר. היא דמיינה איך ברגע שהן יפגשו מחדש אחרי המסע שלהן, אחת הדמויות תגיד לשנייה: “חיינו הם לא שלנו. מהרחם עד לקבר, חיינו כרוכים לחיי אחרים. בכל פשע ובכל מעשה טוב לב, אנחנו יולדות את העתיד". היא חייכה כשהיא דמיינה את הסצינה קורית, אבל היא שקעה יותר מדי בסיפור, וראתה את המשאית שנעצרה בצד מאוחר מדי.