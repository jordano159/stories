---
layout: story
title: היפיפייה ממול
date: 2022-03-2 09:28:44 +0200
categories: סדנת-כתיבה
description: סיפור שנכתב כתרגיל בסדנת כתיבה
pic: /images/woman.jpg
alt: אישה מחייכת
---
"די! לא להציק לאבא עכשיו" לחשתי להם חזק.\
ניערתי את הרגל שיבינו שזה לא הזמן לטפס, וחזרתי לתריס הישן. האמת קצת הגעיל אותי התריס, הלכלוך שהצטבר בו נדבק לי לאצבעות, אבל לא הצלחתי להביא את עצמי להפסיק.\
הזוג ממול רבים על משהו כבר חצי שעה, וזה השכיח ממני אפילו את תכנית הרדיו שתכננתי לשמוע. בפעם הראשונה מאז שהקטן נולד פספסתי את התכנית של ארבע.\
היפיפייה ממול מאוד כעסה, מעברים מהירים בין כף יד פתוחה לאגרוף מתוח, הידיים שלה הזכירו לי כנפיים של ציפור פצועה שמנסה בכל הכוח שלא להתרסק, ולפעמים פחדתי שהיא תפגע בו.\
והמנוול הזה אפילו כרע ברך פעם אחת, הוריד לעצמו סטירה, והרים את שתי הידיים שלו יחד כאילו הוא עומד בפני יום הדין. אני לא יודע מה הוא עשה הפעם אבל אני מתפלל בעצמי שהיא תזרוק אותו כבר, ואולי...\
העברתי אצבע על התריס, גורף טינופת ומשאיר אחרי שובל של נקיון, מרגיש איך הגועל נדבק אלי, ואיך התריס הכמעט סגור שמשאיר רק חרך צר לראות את הריב ממול לא באמת מגן עלי מלקחת חלק, להיות משתתף פעיל סודי, שהאנרגיה שלו זורמת דרך תריס ההצצה, מעבר לרחוב, ולתוך הריב הפרטי שלהם.\
הרגשתי משהו רטוב בקצה המכנס, ומזל שהתנגדתי לדחף לנער את הרגל כי הייתי מעיף את השן היחידה שניסתה לנשנש אותי.\
"בוא, תלעס משהו אחר", אמרתי והנחתי אותו בצד עם נשכן. "אבא עסוק, אתה שומע?"\
הרגשתי שפל במיוחד כשלקחתי את המשקפת שקנינו לגדולה ליומולדת, והרחבתי קצת את פתח התריס.\
יכלתי לראות את הדמעות והנזלת מתערבבות על הפנים הרכות שלה, את החולצה שכבר נרטבה, את רצועת החזייה שבצבצה, ואת הצלקות הישנות לאורך הזרוע שלה.\
חשבתי שוב שאני צריך לספר לה, להתוודות על איך אני מרגיש, להגיד לה שהחיים כבדים גם עלי לפעמים, ושביחד נוכל לשאת אותם. שהיא לא צריכה להיות עם מישהו שלא מעריך אותה, שפוגע בה, שמביא אותה לשבת בפינת הספה, רגליים מסוכלות, וגב כפוף לתוך בכי. שהיא צריכה להיות איתי, אדם זר שמעולם לא אזר אומץ לדבר איתה יותר משלוש מילים, שצופה בה דרך תריס מטונף שנה וחצי, מחכה לנסיכה שתנשק את הקרפד שהוא ותציל אותו.\
אבל לא אמרתי. רק חשבתי ופנטזתי.

הפעם הראשונה שהשתמשתי במשקפת מחוץ לבית הייתה גם הפעם האחרונה שהשתמשתי בה. ישבתי על גבעה קטנה בשביל התצפית, התחת שלי כבר מתמלא בבוץ שנשאר מהגשם של אתמול, ומשם יכלתי לראות את התהלוכה האיטית. בראש התהלוכה – היפיפייה שלי, נסתרת בתוך סדין, מוקפת בכיפות שנלקחו בכניסה.\
הורדתי את המעיל והסוודר ונתתי לקור לזרום פנימה אל מעבר לחולצה הקצרה שלי,  מנסה להתאים בין המצב הנפשי למצב הפיזי שלי, שיכאב לי בנימים הלומי הקור שמנסים להילחם בצניחת המעלות המתקרבת.\
לקחתי את חפירה, וחפרתי בור קטן למשקפת, שתנוח לעולמים על ראש הגבעה שמשקיפה על בית העלמין שבו תשכון תקוותי בלעדי.\
כיסיתי טוב את הבור, חזרתי לרכב, ונסעתי הביתה בדממה.