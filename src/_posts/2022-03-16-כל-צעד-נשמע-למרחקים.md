---
layout: story
title: כל צעד נשמע למרחקים
date: 2020-09-13T20:24:55.127Z
categories: ביקורת-חברה
pic: https://unsplash.com/photos/R42wn7s5uzM/download?ixid=MnwxMjA3fDB8MXxzZWFyY2h8Mnx8Y2hhbWJlcnxlbnwwfHx8fDE2NDc0MjI0NTI&force=true&w=640
alt: דלת עם עיטורי נחשים
---
כל צעד נשמע למרחקים, ההד הכמעט כנסייתי הוסיף למקום הזה עוד מיסטיות שלא חשבתי שאפשר עוד להוסיף. בין האווירה המתכתית – קריסטלית הכחלחלה של ההיכל לאגם הקטן בקצה המסדרון, היה קשה לא להרגיש שהמקום הזה יוצא דופן. 
ככל שהתקדמתי במסדרון הארוך הבזקי האור מהחרכים בקירות הפכו להבזקי זיכרונות מהימים האחרונים. ליטפתי את הפרווה החרוכה בזרוע שלי, וחשבתי לעצמי, כמה מזל יש לי שהצלחתי להגיע לכאן בחתיכה אחת. אומרים שלמי האגם יש יכולת מיוחדת, שינוי מולקולרי שהמים עברו ואף אחד לא יודע להסביר איך. אלה השמועות לפחות, אף אחד לא הצליח להגיע לכאן כבר מאות שנים.  אבל מאז 2016 משהו השתנה בעולם, וכנראה דברים גדולים יותר התחילו להשתנות משחשבנו. 
כשטראמפ עלה לשלטון, זה סימן נקודת שבר פומבית באנושות. דבר מאוד עקום ומאוד חולה שהיה קיים במשך עשורים, דבר שחשבנו שעברנו, שזה היה רק שלב התבגרותי, ועכשיו המין האנושי במקום אחר, המערב במקום אחר. אמרו שהרוע עוד קיים, ברור, אבל שהוא בשוליים. אנשים כבר לא מרגישים את הריקנות שהם הרגישו פעם, כך אמרו. אבל ב2016 ראינו שמה שתסס וגדל בצלליות, בעצם כאן איתנו, ומה שהיה בזווית העין עכשיו לופת לנו את הלב.
בשנים שעברו הרוע האנושי שגשג, מצאנו את עצמנו מוקפים מכל עבר בברזלי ההיררכיה, והם פלשו לתוכנו, מרעילים אותנו אחד נגד השנייה. ההפרדה והניכור הפכו לכלי לא כדי למשול באנשים, אלא בלבבות. קברניטי הבדידות והריקנות הובילו אותנו לפחד על עצמנו, להיות כל כך מתוסכלים כל הזמן שהצרכים הבסיסיים שלנו באמון, קרבה ושותפות לא נענים, שהתחלנו לשכפל את מנגנוני ההגנה שהנחיתו עלינו מלמעלה ולהשתמש בהם כדי להגן – להתקיף. ככל שהתמסרנו יותר לגברים הלבנים העוצמתיים והסמכותיים, ככה נהיינו יותר בודדים וחלשים, והזדקקנו להם יותר. מדינה אחר מדינה הלכה בנתיב האפל שטראמפ האיר בפנסי ענק. ישראל, בריטניה, הודו, חברה אחר חברה, מנהיגים מרגישים חופשיים, משולחי רסן, עומדים בחזית המאבק החייתי.
ואז הגיע התאגיד. חמוש במדענים ומדעניות, אנשי ונשות שיווק, כמויות בלתי נתפסות של מידע וצוות מגוון שכלל אנשים בזהויות מגדריות וגווני עור מכל הקשת, הם ניגשו לשלב הבא באבולוציה האנושית.
בשליחות הכסף הגדול שהזרים לנו פחד ללבבות, הם הבטיחו לנו שלווה.
בשליחות המנהיגים שהפרידו בינינו, הם הבטיחו לנו אחדות.
בשליחות חברה אנושית על סף פשיטת רגל חברתית, הם הבטיחו לנו כוח.
לא היה פה תהליך הדרגתי, לא היו התקדמויות איטיות.
עם גב איתן של מנהיגי העולם והאחוזון העליון ששלטו במנהיגים, חוקים הם לא יותר מעשן שאפשר לחמוק דרכו כשלא מצפים שתעשה את זה.
יום השחרור, ככה הם קראו לזה. בבת אחת, הסמארטפונים שלנו, שנהיו קטנים יותר ומתקדמים יותר משנה לשנה, התלבשו לנו על הלב ולפתו אותו. חלקים שלמים מהאנושות התעוררו מבולבלים. היו להם בלילה סיוטים שהם לא הבינו ולא זכרו.
כאב להם הכל. וכשהם פקחו עיניים והסתכלו במראה, הם ראו חיות אדם.
שליטי העולם כל כך רצו להפוך אותנו לחיות, לקלים לשליטה, לפחדנים שמצייתים לזכרי האלפא. והם ידעו בדיוק על איזה כפתורים ללחוץ כדי לשכנע אותנו.
אבל אנשי האליטה ההיא יכלו להרגיש כל כך ריקים ומנותקים מהעולם סביבם בצורה שתגרום להם לרצות לשלוט רק מתוך הנתק שלהם מהטבע. המשרדים בבניינים הגבוהים, המכוניות הממוזגות, הבתים המחוממים, חיי הנפרדות, חסרי הקהילה.
הם לא הבינו את הטבע.
זאת הייתה הטעות הגדולה שלהם.
באמת יצא מאיתנו הצד החייתי שבנו.
כולנו נהיינו חצי אדם חצי חיה אחרת. אני קיבלתי סוס.
זה לקח כמה ימים של התרגלות. בהתחלה היה כאוס, אנשים לא הבינו מה קורה סביבם או בתוכם, היו התפרצויות זעם ואלימות.
אבל די מהר זה שכך, ואנשים התחילו לשים לב לרגשות שלהם. ויותר מזה, הם שמו לב לרגשות של אנשים אחרים. האמפתיה שגרמו לנו לאבד ונלקחה מאיתנו חזרה.
האינסטינקט החייתי פעל, וחיפשנו קהילה, התחלנו לעזור אחד לשנייה, לטפל במי שצריך.
אבל המנוכרים לא נתנו לזה להימשך. בגלל זה אני פה.
ליטפתי שוב את הפרווה החרוכה, והקשבתי לצליל הצעדים שלי מקפץ בין הקירות הכחלחלים.
בסוף הגעתי לאגם, הנחתי את החרב על הרצפה לידו, והתיישבתי.
בהיתי בהשתקפות הגלית שלי, ונתתי לתודעה להתרוצץ.
זיכרונות מהתקופה האחרונה והחיים זורמים אחד לתוך השני, כמו להרגיש זרמי מים קרים וחמים בו זמנית ולא להבין מה זה מה.
הגיע הזמן שבוג'ק הורסמן יעשה דבר אחד טוב בחיים המחורבנים שלו. מקווה שזה יהיה שווה את זה.
שתיתי מהמים, ומיד התחלתי להתפתל מכאבים. התחלתי להשתעל בלי הפסקה, ודם יצא לי מהפה. הרגשתי כאילו אני נולד וכאילו אני גוסס, והלב שלי דפק בעוצמה שלא הרגשתי מאז שהייתי ילד.
הרגשתי תחושת קריעה בחזה, ובשיעול אימתי יצא לי מהפה הסמארטפון שלי שהיה סביב הלב, מרוסק ולא מתפקד.
הלב שלי המשיך להתחזק ולפעום, והרגשתי את עצמי מלא באנרגיה ואהבה.
החזה שלי נהיה שקוף, הלב גלוי ופגיע ועוצמתי.
מילאתי הכי הרבה מים שיכלתי לסחוב, עמדתי על שתי רגליים, הכנסתי את החרב לנדן, ויצאתי לדרך.
